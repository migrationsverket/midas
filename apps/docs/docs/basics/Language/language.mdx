---
title: Språk
sidebar_position: 3
---

Här hittar du tips och råd för hur du skriver bra texter på Migrationsverket. De här råden är framtagna för att vi ska uttrycka oss på samma sätt över gränserna för våra tjänster. Det kan vara på externwebben, i våra ansökningar eller i de olika mailutskick vi skickar till sökande. Det ger oss en röst som alltid bemöter användaren på samma sätt oavsett situation.

### Vi följer Språkrådets riktlinjer och använder klarspråk

Vi utgår från Myndigheternas skrivregler, som är Språkrådets vägledning för alla som skriver inom offentlig verksamhet. Vill du läsa mer om det kan du göra det på Språkrådets webbplats

Vi använder oss av klarspråk, vilket betyder att vårt språk ska vara vårdat, enkelt och begripligt. En text som följer reglerna för klarspråk är skriven med begripliga ord, har en god struktur och är anpassad efter mottagarens behov.

### Vårt språk ska spegla Migrationsverkets personlighet

När vi skriver texter där Migrationsverket är avsändare ska vi följa den tonalitet som tagits fram för hur vi skriver texter och vill uppfattats som myndighet. Migrationsverkets varumärke ska uttrycka en personlighet som är tillgänglig, begriplig och ansvarstagande. Det innebär bland annat att vara saklig och informativ och att bemöta med vänlighet och respekt. Genom att tala och skriva med en och samma röst bidrar vi till en tydlig, äkta och trovärdig bild av Migrationsverket. Det blir lättare för andra att förstå Migrationsverket och vad vi står för när vår tonalitet är enhetlig över olika kanaler.
